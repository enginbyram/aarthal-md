# Devletler hakkında
# Esthara
Esthara, [Elf denizi](https://aarthalopedia.miraheze.org/wiki/Elf_Denizi "Elf Denizi") kıyılarında kalan bir medeniyettir. Çoğunlukla [elflerden](https://aarthalopedia.miraheze.org/wiki/Elfler "Elfler") oluşup, [Caledurion İmparatorluğu'nun](https://aarthalopedia.miraheze.org/wiki/Caledurion "Caledurion") yıkılışından sonra, imparatorluğu tekrar canlandırmak isteyen kesim ile beraber kurulmuştur.

# Arbor Krallığı
Arbor Krallığı(okunuşu:/ ɑrbɔr /), başkenti Arbor olan bir krallıktır. Gylfindor bölgesinin güney doğu bölgesinde hakimiyet sahibi olan krallık, Royne İmparatorluğu'nun yıkılışından sonra kurulmuştur. 867 yılında başa geçmiş ilk kralı I. Gradosh.

## Yönetim
Başkomutanlar kilise içerisinden çıkarken, devlet yönetimi her zaman monarşiyi takip etti. Böylelikle tahtta kral otursa bile, onun statüsüne eş değerde olan bir yardımcısı, veya başpaladin'i olur. Ayrıca Brennen ailesi ve kilise yönetimdeki tek sözcüler değillerdir. Yaldızlı Cüppeler isimli meclisin, yönetimin her eylemine karşılık verme şansı vardır. Kararları veto edebilir, destekleyebilir veya düzenlemeler yapıp yönetime tekrar sunabilir. Yaldızlı Cüppeler, kralı ve ailesini desteklerken, kilise ise başpaladin'i destekler. Bu da krallık içerisindeki güçler ayrılığını dengeler.

### Ordu
Selûne'ye sadık olan II. Gradosh, yönetimin Selûnit kilisesi ile yönetimini paylaştı. Böylece Royne'da olduğu gibi Arbor Krallığı'nda da hem kilise ordusu, hem de devletin ordusu bir oldu.

### Defans
911 yılında, krallığın Grimantolar isimli ordusu 400 mızraklıdan ve okçudan oluşurdu, aynı anda şehir muhafızı olarak da işlev görürlerdi. Eğer şehrin surlarına düşman yaklaşırsa, askerler patlayıcı misilleri mancınık yardımı ile kuşatmacıların kafasına atabilirdi. Misiller ve mancınıklar şehrin en ünlü zanaatkârlarına yaptırılırdı. Çaresiz durumlarda kral Yaldızlı Cüppeler büyücülerini yardıma çağırabilirdi.

924 yılında Grimantolar ile şehir muhafız birlikleri ayrıldı ve farklı, sadece şehirde konuşlanacak muhafızlar yetiştirilmeye başlandı.

1011 yılında Brennen'in çağrısı ile Farnheim'in Çocukları kendilerini Grimantolar'a adadılar. Bu sayede şehirler, Maskeli Lordlara daha az bağımlı kalacaktı.

# Alghâri Hanlığı
**Alghâran Hanlığı**, Batı'nın kuzeyinda yer alan bir medeniyettir. Alghâriler tarafından yönetilir. Başlarında göçebe bir toplum olsalar da şimdilerde yerleşik hayata geçmiş, kuzeyin en önemli ekonomi merkezlerinden biri olmuştur.

## Tarih
Alghârilerin atalarının doğudan olduğu bilinir. Göçebelik ve savaşçı karakteristikleri vardır. Alghâri tarihi araştırmaları ile ünlü olmuş Colonissus, Alghâriler hakkındaki ilk detaylı açıklamayı yapmıştır. Doğudaki atalarının onların kabilelerini sürgüne yolladıkları bilinir, ancak neden olduğu üzerinde bir çok tartışma vardır.

Birinci Çağ'ın ortalarında Alghârilerin Volish başkenti Bith'i ele geçirdiği kaydedilmiştir. Kağan Gurbiçin altında Alghâriler Volish İmparatorluğu'ndaki çoğu kenti yağmalamıştır. Volish kralı Sha'ol, Gurbiçin ile kızını evlendirerek barış yapmıştır. Gurbiçin vefat ettiğinde onun yerine oğlu Dagun geçmiştir, hemen sonrasında Dagun Hash'ı ele geçirerek Volish İmparatorluğu'nu fethetmiştir. Colonissus notlarında Alghârilerin "Batı Aarthal'ın insan halklarının hepsinden" haraç aldığını yazmıştır. Fetihleri sırasında Ghaska lideri Tychiros ittifak tohumu ekmek için hazırlanan büyük bir ziyafette bütün Alghâri şeflerini öldürmüştür. Bu, Alghârilerin şimdilerde Alghâri Düzlükleri denen bölgeye kadar kaçmasına sebebiyet vermiştir. Oorasha Muharebesi ile birlikte Alghâriler Yeşil Vadi'ye kadar gerilemiştir.

### Ork akınları
Orkların Batı Aarthal'a yaklaşmalarıyla birlikte doğudaki orklar küçük ama etkili seferlere başladılar. Düşmanlarını yormak için köylerini yağmalıyor, kentlerini ateşe verip kaçıyorlardı. Uzun süre bu yorucu seferlere dayanan Alghârilerin avantajı Yeşil Vadi'de olmalarıydı. Defansif pozisyonu oldukça iyi olan bu vadiler, düşmanın gelişini çok önceden fark etmede önemliydi. Ancak Orkların dayanıklılığı ve ham güçleri nedeniyle bitmeyen vurgunlar zamanla pahalıya patlamaya başladı. Belli bir zaman sonra Volish topraklarında öğrendikleri kale savunmasını bırakıp batıya doğru kaçmaya başladılar. Böylece, hem piyade ordusuna sahip ork kabilelerini süvariler ile daha kolay alt edebileceklerdi, hem de alışkın oldukları eski hallerine geri dönüş başlayacaktı. Batının düzlüklerine inen Alghârlar İkinci Oorasha Muharebesi'nde Orkları geri püskürterek büyük bir avantaja sahip oldular.

### Ejder Çağı dönemi
Alghârlar, Son Savaş sırasında Bahamut'un ordusuna süvariler olarak yardım etmişlerdir. Savaşta gösterdikleri büyük yetenek ve güç nedeniyle Bahamut tarafından "Çimen denizinin efendileri" lakabını almışlardır.

Son Savaş nedeniyle bir çok yönetim oldukça zayıf durumda kalmıştı, Alghâran Hanlığı ise bu durumdan yaşam şekilleri dolayısıyla pek etkilenmemiş, ve avantaj olarak kullandığı bu durumla güç yönünden oldukça yükselmiştir. Royne İmparatorluğu'nun kurulmasıyla birlikte iki devletin de doğu sınırında büyük bir tehlike olan orklarla mücadele edebilmek adına imparatorlukla birtakım yardımlaşmalar yapılmıştır. Bu sayede Yeşil Vadi tekrar kazanılmıştır.

### İkinci Ork akınları
Nûn istilası sırasında birleşen ork kabileleri Royne İmparatorluğu'nun da yıkılışıyla sınırda dengelerin bozulduğunu fark etti. Büyük bir ordu ile Yeşil Vadi'ye saldıran orklar kendilerine oranla daha zayıf olan Alghâr güçlerini bölgeden defettiler. Böylece orklar uzun bir sürenin ardından tekrar vadiye yerleşmeye başladı. Ancak bu sefer kullandıkları kara büyü nedeniyle Yeşil Vadi'nin coğrafyası değişmeye başladı, yeşil olan vadi kısa bir süre içerisinde karardı, dağların üstünden lavlar püskürmeye başladı; bütün toprak külle doldu ve orklardan başka hayvan barınmamaya başladı.