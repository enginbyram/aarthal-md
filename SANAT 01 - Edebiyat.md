# Aarthal evreninde edebiyat
# Bulunan notlar
## Yoğurt'un paralı askerlere notu
> *Sonsuz sadakatin karşılığında size şöhret ve zenginlik zaad ediyorum. Sadece fiyatınızı söyleyin.*
\  -AÖS

Bu not, 1036EÇ yılında Yoğurt'un Altınova'yı kurtarmak adına Altınova Özgürlük Savaşçıları'na katmaya çalıştığı Rhovald ve Linua isimli iki kardeş paralı askere gizlice uzattığı nottur.

# Yeni Serüvenciler İçin Aarthal
**Yeni Serüvenciler için Aarthal**, [Lyrkic Hafifçene](https://aarthalopedia.miraheze.org/wiki/Lyrkic_Hafif%C3%A7ene "Lyrkic Hafifçene") tarafından yazılmış bir kitaptır. İçerik olarak maceraya yeni atılmış kişilere rehberlik eder, [Aarthal](https://aarthalopedia.miraheze.org/wiki/Aarthal "Aarthal") hakkında kısa ve öz, bazen de uzun yardımlarda bulunur. 600 civarı sayfası bulunur. Yeni başlayan maceracılar arasında popülerdir.

# Gezi Günceleri serisi
Gezi Günceleri, [Rumi](https://aarthalopedia.miraheze.org/wiki/Rumi "Rumi")'nin [Denge çağı](https://aarthalopedia.miraheze.org/w/index.php?title=Denge_%C3%87a%C4%9F%C4%B1&action=edit&redlink=1 "Denge Çağı (sayfa mevcut değil)") civarlarında çıkmış olduğu seyahatler hakkındadır. Bu eser, gezdiği yerlerin coğrafi özelliklerini, güzelliklerini ve oralarda yaşamış olduğu olayları aktardığı metinlerden oluşur. Ölümünden sonra [Abil Bahrengi](https://aarthalopedia.miraheze.org/w/index.php?title=Abil_Bahrengi&action=edit&redlink=1 "Abil Bahrengi (sayfa mevcut değil)") tarafından derlenip kitaplaştırılmıştır.

## Gezi Günceleri: Hegelion'un Ayazı
**Gezi Günceleri: Hegelion'un Ayazı**, *Gezi Günceleri* serisinin dördüncü kitabıdır. Gezi jurnalları olan bu yazılar Rumi tarafından kaleme alınmış, derlemesi ise Abil Bahrengi tarafından yapılmıştır.

### Bölümler
#### İlk Hafta
*[...]Oman Thalos aynının ortalarıydı, soğuk kendini yavaş yavaş göstermeye başlamış, göçmekte olan kuş toplulukları artık kışın geldiğinin haberini veriyorlardı. Yakında, bu uzun seyahatimin ikinci yılını kutlayacaktım. Bir hafta önce geldiğim Yorgun Ağaç Hanı, Hegelion yakınlarında bir yol üstü tavernasıydı. Bir kaç gündür dışarıya pek de çıkma fırsatım olmuyordu, bir gezgin olduğum için beni çok da sarsmaz diye düşünüp ziyadesiyle plansız hareketlerimden ötürü adeta kapana kısılmıştım. Nasıl söylesem... Öncelikle burası çok soğuk bir yerdi. Biz Kehramlılar olarak yılın bu zamanında böyle bir soğuğa alışık olmadığımızdan, yola çıkarken de yanıma kışlık giysiler almamıştım. Tavernanın sahibi, yanlış hatırlamıyorsan Knüyd isimli, uzun saçları neredeyse beline kadar inen, kabarık sakallı kaba herifin tekiydi. Ayak üstü sohbetlerimizden anladığım kadarıyla öyle pek bir arkadaş canlısı da değildi. Sanki buranın havası insanlara da nüfuz ediyor diye iç geçirdiğimi hatırlarım. Soğuk ve kuru. Dışarıda, insanı şaşırtacak kadar (en azından ben şaşırmıştım) sert bir ayaz vardı. Ben de günlerimi taverna da oturup kitap okuyarak geçirdim.[...]*

#### İkinci Hafta
 *[...]Tavernanın nispeten daha kuytu bir köşesinde oturmuş “Sıcak içeceğimi” yudumluyordum. Akşam bastırmış, tavernaya da bir suskunluk çökmüştü. Kenarda köşede kendi işleri ve sohbetleriyle meşgul bir iki masa dışında kalanlar ısınma amacıyla ortadaki ateşe yakın oturmuş büyük bir zevkle Ozan’ı dinliyorlardı. Hatırladığım kadarıyla şöyle bir şey olsa gerek:*

*Bakınca gökyüzüne,
Parlar üzerimde
Yol gösterir bana
Göz kırparak
Yedi yıldız arasından
Akşamın beyaz leydisi.*

*Kitap okumaktan gözlerim ağrıyınca, biraz hava almak için dışarı çıktım. Yol boyunca ilerlerleyip, aktarın olduğu sokağa saptım, oradan da merkezdeki taş köprüyü geçip terzi dükkanına kadar ilerledim. Buradan ufak bir yükselti vardı. Oraya tırmanıp, karşımda tüm haşmetiyle yükselen Hegelion’a baktım. Üzerinde kar birikmiş haliyle çok asil, bir o kadar haşmetliydi. Geldiğim yerde bunun gibilerine pek rastlanmadığından bir o kadar da cezbedici geliyordu bana.*

*Bir titreme alınca beni, artık dönme vaktinin geldiğini anladım. Yükseltiden aşağı atlayıp merkez sokağa yönelmiştim ki yolun karşı tarafında, terzi dükkanının önünden gelip geçen bir delikanlıyla göz göze geldik. Sırtında bir çuval ile dağ yoluna ilerliyordu. Vücudu ve yüzü yara içindeydi. Bir an şaşırdım, yardım teklif edecektim ki, bir anda doğrulup emin adımlarla yoluna devam etti. Gözlerinden nefret akıyordu sanki.*

*Ertesi gün hava nispeten daha iyiydi. Güneş dağların ardından kendini göstermiş, kasabayı son bir kez selamlıyordu. Yol kenarında, ayazın etkisiyle çiylenmiş çiçekler şimdi ise hoş bir parlaklık saçıyordu. Tavernada kahvaltımı yapıyordum ki kapı olağanca gücüyle açıldı. Genç bir delikanlıydı bu, yüzünden büyük bir endişe seziliyordu. Taverna sahibine emin adımlarla ilerleyip, bir şeyler fısıldadı. Ardından birlikte hızlı adımlarla çıktılar. Bunun hayra alamet olmadığını sezince ben de peşlerine takıldım. Taş köprüyü geçip, yükseltinin olduğu sokağa saptığımızda terzi dükkanının önünde büyük bir kalabalık toplanmıştı[...]*

#### Üçüncü Hafta
*[...]Terzi Dükkanı cinayetinden sonra kasaba, tıpkı şiddetli kar yağışlarından sonra oluşan o kar sessizliğine benzer, derin bir suskunluğa bürünmüştü. Şüphelinin dağ yoluna doğru ilerlediği biliniyordu ancak bu kış aylarında oralara kadar gitmeyi göze alan kimse çıkmadığından olay unutulmuştu adeta... Daha sonra öğrendiğime göre buralarda çetin kış şartları sebebiyle, her yıl bu tür olaylar yaşanırmış. Şüphelinin de Terzi Dükkanı'nı seçmiş olmasındaki sebep, üşümesi ve başka seçeneğinin kalmamış olması olabilir sanırım.

*Benim için Hegelion her zaman bu çetin kışlarına rağmen sıcacık bir anı olarak kaldı. İnsanın vicdanının ve gücünün sınırına kadar zorlandığı bu küçük kasabada geçirdiğim zamanda insana dair pek çok şey öğrendim. Ayrıca tavernada oturup da sıcak içeceğinizi yudumlarken Hegelion'u seyir etmek, içinizi başka bir yerde hissedemeyeceğiniz hislerle ısıtıyor.*

*Arkamda sıralanmış Hegelion'a son bir kez baktım, karşımda bütün haşmetiyle dizilmiş bu doğa harikasına bakarak selam verdim. "Hem sana, hem de seninle yaşamayı göze almış olan bu kar insanlarına selam olsun."[...]*

